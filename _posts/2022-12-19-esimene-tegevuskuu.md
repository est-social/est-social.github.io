---
title: "Est.social tähistab esimese tegevuskuu möödumist"
permalink: /esimene-tegevuskuu/
layout: post
author: est.social
image: /media/header_textlogo.jpeg
---

__Keset kommertsvõrgustike intensiivistuvat heitlust tähistab kogukondliku sotsiaalmeedia server Est.social esimese tegevuskuu möödumist. Server käivitati 19. novembril ja kuu ajaga on liitunud üle 800 kasutaja, millega on kasvatatud Mastodoni võrgustiku kasutajate hulka Eestis umbes 50 korda. Liitutakse paljuski rahulolematusest Twitteris aset leidvate muutustega, kuid ka lihtsalt uudishimust või igatsusest rahulikuma ja sõbralikuma sotsiaalmeedia kogemuse järele.__

"Saame pakkuda Eesti kasutajatele tõeliselt sujuvat ja toetavat sotsiaalmeedia kogemust, sest meie moderaatorid on kohalikud, kes tunnevad siinset kultuurikonteksti ja mõistavad kasutajate vajadusi, lisaks paikneb Eestis ka meie server, mis toob kasutajatele kaasa Eesti õigusruumi täiendava kaitse," selgitab üks serveri moderaatoritest Marko Kivimäe. "Ühiskondliku eesmärgiga kodanikualgatusena on meie eelis kommertsvõrgustike ees just kogukond, mille liikumapanevaks jõuks on vaba tahe ja soov teha koos midagi ilusat inimeselt inimesele."

"Rahvusvahelised sotsiaalmeediahiiud on asunud karmi olelusvõitlusse, milles kasutajate huvid jäävad tagaplaanile, nt Twitter blokeeris möödunud nädalal ootamatult Mastodoni viitamise, pühapäevaks kehtestati keeld ka Facebooki, Instagrami jt konkureerivate võrgustike viitamisele, esmaspäeva hommikuks võeti keeld aga tagasi," selgitab üks moderaatoritest, serveri kogukonnareeglite väljatöötamist vedanud Märt Põder. "Oleme jõudnud olukorda, kus kogukondlikud algatused nagu avatud lähtekoodiga Mastodoni võrgustik tõusevad esile äriliste võrgustike ees, sest võimaldavad alustada sotsiaalmeedia kogemuse loomisega kasutajate tegelikest vajadustest lähtuvalt puhtalt lehelt ja varasemaid vigu kordamata."

Est.socialil on 19. detsembri varahommiku seisuga 838 registreerunud kasutajat, koos födereerunud serverite kasutajatega 880 aktiivselt kasutajat, kes on teinud kokku 6460 postitust. Kogukondliku sotsiaalmeedia server annab juhtimise üle selleks otstarbeks loodavale MTÜ-le, kui kasutajate hulk ületab 1000 piiri. Est.sociali tiimi hinnangul juhtub see veel käesoleval aastal, MTÜ loomine ja otsustamise üleandmine lükkub tõenäoliselt uude aastasse.

## Viited

* [Est.social avalehekülg](https://est.social/)
* [Serveri statistika](https://palat.ee/mastoboard/)
* [Kogukonnatoe sait](https://kogukond.est.social)

## Täpsemalt Mastodoni kohta

* [Tutvustusvideo](https://et.wikipedia.org/wiki/Fail:What_is_Mastodon.webm)
* [Vikipeedias](https://et.wikipedia.org/wiki/Mastodon_(suhtlusvõrgustik))
* [Mastodoni koduleht](https://joinmastodon.org/)
