---
title: "Kogukondliku sotsiaalmeedia server est.social on avatud"
permalink: /tere-maailm/
layout: post
author: est.social
---

__Täna avati kõigile Eesti kasutajale mõeldud kogukondliku sotsiaalmeedia server [est.social](https://est.social). Serveri haldajad soovivad pakkuda rahulikumat, rõõmsamat ja tervislikumat alternatiivi probleemides vaevlevatele kommertsvõrgustikele nagu Facebook ja Twitter. Lahendusi nähakse kogukonna kaasamises sisu modereerimisse ja lubatakse kasutajale kontrolli oma infovoo üle.__

Server on osa rahvusvahelisest Mastodoni võrgustikust ja seda arendatakse koostöös kasutajatega, ei koguta üleliigseid isikuandmeid ega näidata reklaame. Est.social serveril on avamise päevaks ligi 300 kasutajat, kes liitusid kutsete kaudu testimisperioodil. Kasutajad on uue keskkonnaga rahul ning postiivsena tuuakse välja, et tegu on eestlastelt eestlastele lahendusega, keskkond on reklaamivaba ning arvestatakse rohkem üksteisega.

Projekti algataja, Tartu Ülikooli infovastupidavuse nooremteaduri [Diana Poudeli](https://est.social/@diana) sõnul on suur probleem, et inimesed ei mõista, et info on nagu õhk, mis neid pidevalt ümbritseb ning elukvaliteeti mõjutab. “Oleme andnud välismaistele sotsiaalmeediahiidudele õiguse kujundada oma inforuume ilma, et me täpselt teaksime kui kvaliteetne on see sisu, mis meid iga päev ümbritseb ja omamata vahendeid selle kontrollimiseks” kommenteerib Poudel ning lisab, et ta ise juba aasta tagasi hakkas Facebooki kasutamist vähendama ja püüdis Twitterit kujundada enda jaoks tervislikuks inforuumiks. “Aga nüüd, kus Twitteri uus omanik Elon Musk on väga palju kahtlasi muudatusi teinud, otsustasin, et ei soovi ühelegi suurkorportatsioonile anda võimu enda info üle ning Mastodon tundus loogiline valik,” selgitab Poudel.

Internet Society Estonia MTÜ juhatuse liikme [Märt Põdra](https://est.social/@tramm) hinnangul ei jää kogukondlik sotsiaalmeedia tehniliselt alla kommertsvõrgustikele, kuid vähene reklaam ja võimaluste rohkus ajavad inimesed alternatiivi otsimisel segadusse. “Seetõttu otsustasimegi luua üldkasutatava serveri kõigile kohalikele kasutajatele, kus ei peaks liiga palju nuputama ja kõik töötaks ootuspäraselt esimesest hetkest,” selgitab Põder ja lisab, et aluseks võetud Mastodoni võrgustik on ülemaailme avatud standard ja sellega on eri riikides liitunud juba üle 7 miljoni kasutaja. “Iga Mastodoni server on iseseisev, kuid vahetab infot teiste omasugustega ning nii moodustub serverite föderatsioon ehk födiversum, kus kasutajad võivad eri serverite vahel üksteist jälgida, kontosid liigutada ja tegelikult on see peaaegu piiritu võimaluste maa, mis on alles oma arengu alguses,” kinnitab Põder.

Järgmisteks plaanideks on luua MTÜ, kui ületatakse tuhande kasutaja piir, ja uuritakse koostöövõimalusi, et kasutajad saaks kontosid soovi korral autentida e-riigi vahendite abil.

## Est.social serverist

* [Liitumine veebis](https://est.social/auth/sign_up)
* [Androidi äpp](https://play.google.com/store/apps/details?id=org.joinmastodon.android)
* [iPhone’i äpp](https://apps.apple.com/us/app/mastodon-for-iphone-and-ipad/id1571998974)
* [Juhised uutele liitujatele](https://youtu.be/J4ItbTOAw7Q)
* [Algatus Terevisioonis](https://etv.err.ee/1608789463/mastodon)
* [Motivatsioonist](https://sisu.ut.ee/dianapoudel/blog/kiire-kokkuvõte-muski-twitteri-draamades-ning-miks-need-probleemiks)

## Täpsemalt Mastodoni kohta

* [Tutvustusvideo](https://et.wikipedia.org/wiki/Fail:What_is_Mastodon.webm)
* [Vikipeedias](https://et.wikipedia.org/wiki/Mastodon_(suhtlusvõrgustik))
* [Mastodon koduleht](https://joinmastodon.org/)